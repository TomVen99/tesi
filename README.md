# tesi
Il cambiamento climatico rappresenta una delle sfide più urgenti del XXI secolo, influenzando negativamente l'ambiente naturale e le società umane. In risposta a questa crisi, il presente lavoro descrive lo sviluppo di un'applicazione mobile gamificata di citizen science, progettata in collaborazione con gli studenti nell'ambito del progetto europeo SMARTLAGOON. L'obiettivo dell'app è sensibilizzare i cittadini, in particolare i giovani, sull'importanza della sostenibilità ambientale e promuovere buone pratiche per ridurre l'impatto umano sull'ecosistema.
L'elaborato illustra il contesto del progetto, dalla fase di progettazione all'implementazione dell'app, evidenziando l'utilizzo di tecnologie moderne come Kotlin, Jetpack Compose, Firebase, modelli AI e la metodologia di co-design con i cittadini. Inoltre, vengono descritti gli elementi di gamification utilizzati per aumentare l'engagement degli utenti, come sfide, classifiche, e premi virtuali. Il caso di studio del Mar Menor e l'iniziativa SMARTLAGOON sono approfonditi per dimostrare l'efficacia della scienza partecipativa e dell'innovazione tecnologica nell'affrontare problemi ambientali complessi.
L'applicazione, denominata "LagoonGuard", consente agli utenti di raccogliere dati ambientali attraverso l'acquisizione di immagini e la partecipazione a sfide interattive, fornendo allo stesso tempo informazioni educative sulla sostenibilità. I dati raccolti contribuiranno al monitoraggio ambientale continuo della laguna del Mar Menor, migliorando la consapevolezza e l'engagement della comunità locale per una gestione ambientale sostenibile e integrata.
